
### Aktuálně ___ Zveme Vás na veřejné setkání a diskuzi ___ 7. června 2023

V přípravě nové čtvrti Dvorce se město posunulo zase o krok dále. Návrh z architektonické soutěže rozpracoval tým pod taktovkou NormA architekti do podoby územní studie, ekonomický model rozvoje území vymysleli specialisté z kanceláře 4ct a koordinaci dalších kroků převzala Kancelář architekta města. Veřejné představení dalšího postupu a panelová diskuse, ve které bude prostor se zeptat na vše, co vás zajímá, se bude konat 7. 6. 2023 od 17 hodin v jídelně ZŠ Zborovská na Pražském sídlišti. Srdečně zveme! 
Kancelář architekta města Tábor

### Příprava obytné čtvrti Dvorce ___ březen 2022

Plánování nové čtvrti Dvorce dostává přesnější obrysy a kromě urbanismu se aktuálně věnujeme proveditelnosti celého návrhu. Přizvali jsme ke spolupráci mezioborový tým 4ct, který pod taktovkou Tomáše Ctibora pro město zajišťuje potřebnou procesní a ekonomickou část. Jejich úkolem je zpracovat tržní analýzu, posoudit rizika a připravit propočty, ze kterých vyplyne obchodní a finanční model v několika variantách. Ten následně projedná vedení města a celý proces vyústí ve zpracování finální strategie rozvoje území a stanovení pravidel pro výběr investorů. Rozhodne se tak o tom, které části projektu postaví město nebo soukromý investor a jak bude nastavena vzájemná spolupráce. Pokud vše půjde podle plánu, v září 2022 budeme mít v ruce „jízdní řád“ s jasnými pokyny, podle kterých budeme postupovat příští volební období. 

V rámci územní studie Dvorců nyní dokončujeme projednání s dotčenými orgány a odbory města a ladíme připomínky k danému řešení. Ekonomové z 4CT a Norma architekti pracují ve vzájemné kooperaci a prověřují, zda nastavená pravidla pro budoucí stavby jsou finančně udržitelná a realizovatelná. Vše vyústí v přesné pokyny pro dopracování studie a ta bude následně sloužit jako podklad pro rozhodování v území. 

Město taktéž vstoupilo do jednání se zástupci armády, jejíž pozemek výstrojního skladu se nachází uprostřed nové čtvrti a ovlivňuje budoucí podobu ulice Kyjevská. Na společném jednání došlo k rámcové dohodě na řešení veřejného prostoru a budeme dále koordinovat konkrétní kroky vedoucí k potřebné pozemkové směně. Pokud vše schválí příslušné orgány, budeme moci rozšířit Kyjevskou ulici o potřebná parkovací místa, prodloužit alej stromů a vytvořit přívětivý prostor pro pěší i cyklisty. 

### Rýsuje se nová čtvrť ___ září 2021
V průběhu prázdnin začal vítězný tým urbanistické soutěže pracovat na podrobné územní studii. Vize architektů se tak nyní proměňují v jasně daná pravidla, která na dlouhá léta dopředu určí, jak se bude v místě stavět. Stanoví výškovou hladinu nové zástavby, načrtnou parcelaci a umístění domů na pozemcích. Na základě výpočtů získá přesnější obrysy i systém modrozelené infrastruktury, tedy pásy stromových výsadeb a plochy pro retenci dešťové vody. Budou podrobně řešeny ekonomické aspekty výstavby, její etapizace a zapojení soukromých developerů. Po roce od vyhlášení soutěže Vás tak srdečně zveme na prezentaci, kde se seznámíte s celým návrhem pro Dvorce a my si vyslechneme vaše připomínky a komentáře. Setkání se uskuteční ve středu 29.9.2021 od 17 hodin v sále Milenia. Tým ´Norma architekti´ vám představí aktuální rozpracovanou studii a společně u kulatých stolů budeme diskutovat nad konkrétními detaily. Těšíme se na setkání nad urbanistickými plány budoucí čtvrti.

### Architektonická soutěž přinesla Táboru vítězný návrh pro novou čtvrť Dvorce ___ duben 2021

	Po pěti měsících intenzivního soutěžního workshopu zná Tábor vítěze a spolu s ním urbanistický návrh, který posunul budoucnost nové čtvrti Dvorce o zásadní krok kupředu. O účast v soutěži se ucházelo 23 týmů, pět z nich vybrala porota do užšího výběru. Během třech jednání se vedly živé diskuze o zadání, konceptu a ideálních parametrech pro novou obytnou zástavbu. Závěrečné rozhodování poroty nebylo vůbec jednoduché. Přístupy jednotlivých týmů byly rozmanité a každý z nich měl ambice naplnit zadání a očekávání města a jeho obyvatel.
	
	Na prvním místě se umístil odvážný návrh týmu Norma architekti + Sporadical + Steiner & Malíková. Porota ocenila jasnou a silnou vizi parku jako ústředního motivu nové čtvrti v kombinaci s hustou zástavbou území. Ta je tvořena čtyřpodlažními viladomy, koncentrovanými městskými domy (townhouse), vyššími bytovkami a nájemním pavlačovým domem, který uzavírá park před zimním stadionem. Vstup do nové čtvrti je navržen náměstím na křižovatce ulic Kyjevská a Kapitána Jaroše. Jako nejlepší byl hodnocen krajinářský přístup spočívající v modrozeleném pásu plynule navazujícím na údolí Tismenického potoka. Současně je respektován význam a pozice památníku, který je obklopen zelení v těžišti parku. V dlouhodobé vizi nastiňuje obnovení stopy  původního potoka, novou vodní nádrž a přeměnu v krajinný park přírodního charakteru. Nová čtvrť přiláká až 2000 nových obyvatel a slovy autorů vytvoří nový domov pro činorodé Tábořany.
	
	Druhou cenu si odnáší tým UNIT architekti za vyvážený návrh s velkou různorodostí typologie bydlení – od řadových domů až po větší bytové celky. Kolem centrální společenské osy jsou soustředěny aktivity pro trávení volného času a soukromé vnitrobloky umožňují využití pro parkování nebo předzahrádky. Třiarchitekti (Michal Fišer a David Mareš) přišli se sebevědomou ambicí a porotu oslovili návrhem struktury veřejných prostranství. Konkrétní podobu jednotlivých bloků však definovali variantně a další vývoj návrhu ponechali pro budoucí fáze přípravy. S tímto konceptem jim přísluší třetí oceněné místo. Zbývající dva účastníci – ov architekti a ateliér A8000 si odnáší ze soutěže odměny za kvalitní dílčí podněty a řešení.
	
	Výstava návrhů se uskuteční od 4. do 29. května v Městské knihovně Tábor v Jiráskově ulici. Pokud to situace umožní, proběhne prezentace oceněných návrhů naživo s autorskými týmy a možností diskuze.



