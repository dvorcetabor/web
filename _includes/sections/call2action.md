

### AKTUALITY

### březen 2024 / změna územní studie
Rada města schválila zpracování změny územní studie, neboli urbanistického plánu, podle kterého by měla v budoucnu probíhat výstavba nové čtvrti.
Reagujeme na nové vstupy do projektu:
→ Změny přineslo jednání o pozemkové směně s nejbližšími sousedy, Ministerstvem obrany a Armádou ČR. Zřízení sídla Velitelství teritoriálních sil v Táboře přineslo nové bezpečnostní požadavky, které neumožní rekonstruovat ulici Kyjevskou v podobě, v jaké byla navržena. Architekti budou muset přijít s novým uspořádáním profilu a najít nové řešení pro parkování ve Dvorcích.   
→ Provedli jsme tzv. předběžné tržní konzultace s potenciálními soukromými investory a provozovateli tzv. domova se zvláštním režimem. V severním cípu území, který byl územní studií určen pro občanskou vybavenost, by mohly vedle sebe fungovat jak tato nedostatková sociální služba, tak mateřská škola. Požadavky na výstavbu budou upraveny tak, aby to umožnily. 
→ Do podoby územní studie promluví také předběžné tržní konzultace se zájemci o bytovou výstavbu. Tyto konzultace plánujeme spustit během jara 2024.
→ Máme nové infrormace ohledně zatrubněného potoka, který se nachází pod stávajícím parkem u popraviště. Podle původního plánu měl být potok přepojen tak, aby zajišťoval přísun vody do jezírka v novém dvoreckém parku. Provedené průzkumy však ukázaly, že v potoce není dostatek vody. Jezírko tak může sloužit jako retenční nádrž: v případě velkých dešťů dočasně zachytí dešťovou vodu z celého okolí, a sníží tak riziko povodní na dolním toku. V případě, že bychom chtěli stálou vodní hladinu, můžeme vodu na povrch dočerpávat z nového vrtu.


### červen 2023 / setkání s veřejností a prezentace pro zájemce o výstavbu

Veřejnosti byla představena výsledná územní studie, nastíněn další postup a vedla se diskuze k palčivým tématům. Na samostatnou prezentaci byli následně pozváni zájemci o výstavbu z řad developerů a investorů, kterým jsme představili podrobné parametry zástavby, bilance území a předpokládaný časový harmonogram budoucí výstavby. 

### 2021-2022 / zpracování obchodního modelu a strategie rozvoje území

Mezioborový tým 4ct pod taktovkou Tomáše Ctibora zpracoval potřebnou procesní a ekonomickou část proveditelnosti celého návrhu. Zahrnuje tržní analýzu, posouzení rizik a obchodní a finanční modely ve variantách. 
### obchodní strategie ke stažení <a href="https://www.taborcz.eu/assets/File.ashx?id_org=16470&id_dokumenty=91768">zde</a>

### 2021-2022 / zpracování územní studie

Atelier Norma architekti proměnil vítěžný návrh v jasně daná pravidla ve formátu územní studie. Je stanovena výšková hladina nové zástavby, parcelace, dopravní obsluha a způsob zásobování technickou infrastrukturou. 
### územní studie ke stažení <a href="https://www.taborcz.eu/vismo/dokumenty2.asp?id=80568&n=uzemni-studie-tabor-obytna-ctvrt-dvorce&p1=66237">zde</a>


