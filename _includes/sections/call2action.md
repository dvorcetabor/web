
### Aktuality

Do soutěžního workshopu se v průběhu listopadu přihlásilo celkem 23 ateliérů.
Porota složená z architektů, urbanistů a zástupců města na základě portfolií vybrala 5 účastníků,
kteří budou dále pracovat na konceptu rozvoje a urbanistickém návrhu.
Jsou jimi ateliéry A8000, ov architekti, UNIT architekti, tým ‘Norma + Sporadical + Steiner Malíková’ a třiarchitekti (David Mareš + Michal Fišer).

U vybraných portfolií porota spatřovala největší míru všestranného přístupu koncepčního urbanistického uvažování, souladu urbanistické a architektonické stránky návrhů a provázanosti s kvalitou veřejného prostranství a zeleně.
Kladně byla hodnocena schopnost komplexního uvažování, zohlednění širšího kontextu, důraz na kvalitu obytnosti či sociální a environmentální aspekty.

První workshop s vybranými týmy se uskutečnil 9. a 10. prosince 2020, první den jako komentovaná prohlídka řešeného území a druhý den prostřednictvím online jednání všech zúčastněných. Na něm bylo diskutováno zadání obytné čtvrti,odborné náhledy na řešené území a detailní specifika potřebná pro zpracování návrhů. Hlavním tématem byla koordinace urbanistického návrhu se stávajícími budovami při ulici Kpt. Jaroše, které procházejí rekonstrukcí na bytové domy. Věříme však, že se nám ve spolupráci se soukromým investorem podaří najít shoda na optimálním řešení pro celou novou čtvrť. 

Na druhém workshopu plánovaném na 4. února bude na programu prezentace konceptů řešení pro novou čtvrť. Každý tým bude prezentovat porotě své řešení samostatně, aby si účastníci vzájemně neovlivńovali své návrhy. Po prezentaci obdrží každý tým zpětnou vazbu od poroty a v diskuzi s ní bude moci získat rozlišné názory. Do workshopu se také aktivně zapojí jednotliví přizvaní odborníci k tématům hydrologie, ekonomiky či krajinné zeleně. 

Třetí závěrečný workshop se uskuteční 1. dubna a po jeho skončení již budeme znát vítěznou podobu urbanistického řešení pro Dvorce. 

