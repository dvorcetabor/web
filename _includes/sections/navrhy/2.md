### UNIT architekti

Cílem je plnohodnotná obytná čtvrť „tak akorát“: rozmanité i přehledné místo, které se umí proměňovat, kde lze pracovat ale především, kde chce každý žít.
__Navrhujeme Nové Dvorce jako obytnou čtvrť KRÁSNOU, POHODOVOU i MODELOVOU__

#### KRÁSNÉ NOVÉ DVORCE
Nová městská lokalita v sobě zahrnuje základní kvality soudobého bydlení – dostupnost přírodních prvků i vybavenosti, respekt ke kontextu místa, propracovanou škálu venkovních prostorů s důrazem na kvalitu veřejných prostranství jako hlavního nositele charakteru i organizace území.

#### zásady:

- obnovení původních či nalezení nových městských a krajinných propojení
- respekt k existujícím hodnotám vč. integrace stop plánovacích i společenských traumat minulosti
- vytvoření čitelné organizace území zahrnující bohatou škálu prostranství, rozhraní i zástavby

### POHODOVÉ NOVÉ DVORCE
Podmínkou sociálně rozmanité čtvrti je typologická diversita. Město jako hlavní organizátor výstavby proto potřebuje koncentrovat investiční aktivity rozličných partnerů. Návrh integruje různé stavební typologie do harmonického celku.

#### zásady:

- integrace typologií naplňující potřeby různých skupiny obyvatel i odlišných forem stavebníků
- přehledná organizace území umožňující efektivní výstavbu při naplnění individuálních potřeb obyvatel i stavebníků
- etapizace výstavby umožňující flexibilně reagovat na vývoj potřeb

### MODEL OBYTNÝCH ČTVRTÍ
Lokalitu Dvorce v Táboře lze chápat jako příležitost, jak město, může přispět do širšího dialogu o směřování českých regionálních center. Důraz je kladen na příjemné, upravené a přírodě blízké prostředí, možnost skrze zklidnění životního tempa rozvíjet rodinné i sousedské aktivity, ale i na přiměřené snížení ekonomické náročnosti výstavby.

Návaznosti okolí a uspořádání veřejných prostranství.

a) síť rekreačních vazeb
Poloha místa jej předurčuje k propojení významných táborských přírodních a rekreačních fenoménů: údolí Tismenického potoka, vycházkové trasy okolo Jordánu, krajinou směrem na sever i severozápad k táborskému letišti. Spolu s navazujícím parkem U popraviště tak nová čtvrť nabídne výjimečnou dostupnost různých forem rekreace jak místním, tak obyvatelům ostatních lokalit pražského předměstí a zlepší průchodnost rekreačních tras celého města.

b) napojení a prostupnost
Organizace bloků prostranství vychází z rastru optimálního pro daný typ zástavby, ale modifikuje dle napojení a návazností veřejných prostranství. Ta zajišťují základní orientaci v území, propojují lokalitu s okolím a navazují na existující i nově nalezená spojení. Zástavba lokality tak těží z bezprostřední blízkosti rekreační, občanské i obchodní vybavenosti, z nichž mnohé mají čtvrťový či celoměstský charakter.

c) lokality a náměstí
Základem návrhu veřejných prostranství je společenská osa lokality se třemi pobytovými prostory a celočtvrťové prostranství – městská pláň u stadiónu. Tyto dva hlavní fenomény jsou doplněny menšími náměstími při obou koncích Kyjevské ulice akcentujícími vstupy do lokality a čtvťovými či městskými spojkami pěšího a cyklistického pohybu. Pobytová veřejná prostranství společenského charakteru jsou doplněna službami v parteru.

### Proces organizace výstavby

Kvalitní příprava území je dlouhodobý proces zatížený úvodní nejistotou i časovými prodlevami. Návrh pomáhá městu hrát roli iniciátora garantujícího kvalitní výsledek:
- soustředěním různých typů bytových investice do jedné lokality urychluje realizaci a zvyšuje její sociální rozmanitost
- jednoduchá, srozumitelná regulace zjednodušuje povolovací procesy a zvyšuje koordinovanost i kvalitu výstavby
- rozložení výstavby do pěti vnitřně flexibilních etap umožňuje rozložit investice a reagovat na vývoj

### Autorský tým

UNIT architekti: prof. Ing. arch. Michal Kohout, doc. Ing. arch. David Tichý Ph.D.,
Ing. arch. Filip Tittl, Ing. arch. Lukáš Havelka, Ing. arch. Markéta Němcová,
Ing. arch. Adam Jeřábek

#### Spolupráce

- Krajinné řešení: Dipl. Ing. Eva Němcová Pr Larch
- Dopravní řešení: Ing. Květoslav Syrový
- Městské inženýrství: Ing. Petr Hrdlička
- Development: Ing. arch. Jaromír Hainc Ph.D.
