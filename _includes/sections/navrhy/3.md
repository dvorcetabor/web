Přehledná struktura stavebních bloků vymezuje mozaiku veřejných prostranství vstřícných pro pěší a cyklisty, na kterých je automobilová doprava omezena na nezbytné minimum. 

Čtvrť bude prostřednictvím zelené páteře, tvořící novodobé cardo – decumanus, propojovat Náchodské a Pražské sídliště, díky čemuž vznikne nová, dobře prostupná část města.

Naším cílem není navrhovat konkrétní domy, ale definovat rozhraní veřejných prostranství a stavebních bloků a stanovit podmínky pro jejich zástavbu.


Zelená promenáda a Náměstí

Hlavní veřejná prostranství, na která bude díky koncentraci služeb soustředěn veřejný život. Promenáda je charakteristická středním pásem bohatě osázeným vegetací. Automobilová doprava je kromě zásobování a IZS vyloučena.


Obslužné ulice

Běžná automobilová doprava je vedena v obslužných ulicích se stromořadím a podélným parkováním.


Kyjevská

Po obou stranách Kyjevské je navržen sdružený chodník pro pěší a cyklisty, na straně řešeného území je za pásem kolmého parkování prodlouženo lipové stromořadí.


Park u popraviště a památník odboje

Park je rozšířen až na hranu nové zástavby.

Promenáda v severní části bude tvořit jeho nejrušnější část a současně hlavní nástup do parku. Přechod do krajinářské části parku navrhujeme pomocí jemně odstupňovaného rozhraní.

Památník odboje se díky rozšíření parku stává součástí nové čtvrti i každodenního života jejích obyvatel.


Rozhraní mezi parkem a zástavbou

Na rozhraní parku a zástavby je pás, jehož podoba a náplň bude určena prostřednictvím komunitního plánování.


Zimní stadion

Potřebu nové ledové plochy i vybavenost parku, která dnes chybí, navrhujeme vyřešit přístavbou k jižní straně zimního stadionu. Díky tomu je možné na východní straně stadionu ponechat nezastavěný manipulační dvůr, oddělený od parku zdí.
Regulace zástavby
Zástavba je vymezena do 12ti bloků, které lze dále členit na menší pozemky, případně podružné veřejné prosto­ry dle výsledného stavebního programu a formy zástavby.

Velikost bloků je stanovena tak, aby umožnila různorodý způsob zástavby. Jsou tedy vytvořeny podmínky pro typologickou rozmanitost nabídky bydlení, která povede k rozmanitosti sociální.
